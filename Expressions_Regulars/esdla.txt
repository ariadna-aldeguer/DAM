Sinopsi

Tot i que es tracta d'una obra independent per ella mateixa, El Senyor dels Anells és també l'última part d'un cicle mitològic molt més llarg que Tolkien va anomenar el seu llegendari. L'acció es desenvolupa en el que és concebut com la Terra real habitada per la humanitat, però en un temps imaginari. Tolkien va anomenar aquest escenari la Terra Mitjana, rememorant el Midgard en anglès antic.

La història principal darrere de l'argument comença milers d'anys abans dels fets descrits a la novel·la, amb l'ascens de l'anomenat Senyor dels Anells, el Senyor Fosc, un esperit malevolent d'enorme poder i que governa el temut reialme de Mórdor.

Al final de la Primera Edat de la Terra Mitjana, en Sàuron sobreviu a la catastròfica derrota del seu mestre, la figura diabòlica de Mórgoth. Durant la Segona Edat, en Sàuron conspira per aconseguir el domini sobre la Terra Mitjana. Disfressat com a Annatar, un Maia o déu menor, o Senyor dels Dons, ajuda en Celebrímbor i d'altres senyors de la forja èlfics d'Erègion a forjar els Anells de Poder. Tot i això en Sàuron secretament forja l'Anell Únic amb el qual podrà esclavitzar els seus portadors. El pla fracassa quan els elfs el descobreixen i es treuen els anells que el Senyor dels Dons els havia donats. En Sàuron llença aleshores una campanya militar en que captura els Set Anells dels nans i els Nou Anells dels homes i els distribueix entre els senyors dels Nans i dels Homes respectivament. Els Nans resultaren massa difícils d'esclavitzar, però els homes que posseeixen els Nou es veieren atrets pel poder dels anells i esdevingueren els nazgûls, els seus servents més temuts situats a la fortalesa de Minas Morgul, abans anomenada Minas Ithil o ciutat de la Lluna edificada per Isildur, rei de Gondor. Els Tres Anells, que en Sàuron no és capaç de prendre, queden en possessió dels elfs. Na Galàdriel es quedà amb nenya, en Círdam amb narya i després li va donar al Gandalf i primer Guil-Galad i després n'Élrond amb vilya.

El rei de Númenor, n'Ar-Pharazôn, arriba amb un exèrcit immens i pren en Sàuron presoner. A partir d'aquí, el Senyor Fosc desencadena una sèrie d'esdeveniments que acaben portant Númenor a la destrucció i aconsegueix fugir en forma d'esperit a Mórdor, on pren una nova forma i llança un atac contra els exiliats numenoreans liderats per n'Eléndil i els seus fills n'Isíldur i n'Anàrion. Els exiliats, però, tenen temps de preparar-se formant la darrera aliança entre elfs i homes amb el rei dels Èldar, en Guil-Galad. Junts marxen contra Mórdor i posen setge a la fortalesa de Bàrad-dûr, moment en el qual n'Anàrion és occit. Finalment en Sàuron mateix s'enfronta en combat singular contra els líders de l'Aliança. En Guil-Galad i n'Eléndil moren, però aconsegueixen derrotar en Sàuron. N'Isíldur pren l'espasa trencada de son pare i l'empra per tallar la mà on duia l'anell únic del mateix Sàuron i, en aqueix moment, l'esperit del Senyor Fosc fuig per no tornar a aparèixer en molts segles. També al tallar-li la mà es queda l'anell en comptes de destruir-lo al Mont del Destí i així porta a l'obra el Senyor dels Anells.

Així comença la Tercera Edat de la Terra Mitjana. Una mica més tard, mentre viatjava cap a Rivendell, n'Isíldur és emboscat per una banda d'orcs i mor. L'Anell Únic se li escapa del dit i es perd al riu Ànduin.

A El Hòbbit, situada uns anys abans que els esdeveniments d'El Senyor dels Anells, en Tolkien explica la història de l'aparentment accidental troballa de l'Anell per part del hòbbit Bilbo Saquet.

El Senyor dels Anells continua la història alguns anys després del final d'El Hòbbit. Narra les aventures d'una coalició de diverses races de la Terra Mitjana, incloent-hi Elfs, Nans, Hòbbits i Homes, amb la missió de destruir el terrible Anell del Poder i impedir així l'única oportunitat que té en Sàuron de tornar a recuperar els seus plens poders. 